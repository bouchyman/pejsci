---
title: Mýty o psech
date: 2018-05-15

---


##Nejčastější mýty o psech 

###1. Výcvik 

**Tvrdohlavý pes je hloupý pes.** Velice mnoho majitelů a bohužel i mnoho cvičitelů zastávají tento zastaralý a navíc naprosto mylný názor. Zde se vracíme znovu k důležitosti nastudování plemena, které si pořizujeme. Byl náš pes šlechtěn k lovu, či k hlídání ovcí? Musel při své práci apriori přemýšlet sám, nebo se spoléhal na povely od pána? Pokud si pořídíme psa, který byl geneticky vytvořen k tomu, aby splnil iniciační povel a pak většinovou část úkolu vyřešil sám, tak se pak nemůžeme divit tomu, že takový pes má vlastní hlavu. To je přesně to, co jsme po něm chtěli, a při výchově a výcviku s tím musíme počítat. Tvrdohlavost není známkou nedostatku inteligence. 

**Psi jsou potomci vlků, musím tedy svému psovi být alfou.** Toto je jeden z nejšpatnějších přežitků, se kterým se v moderní kynologii už naštěstí nesetkáte, v široké veřejnosti a „hollywoodu chovatelství“ bohužel stále ano. Schenkelova studie o chování vlků z roku 1947 byla první svého druhu, nestudovala však chování vlků v divočině, ale chování dvou umělých vlčích smeček v zajetí. Na Schenkela navázal svojí studií Mech, který též studoval vlky v zajetí. V umělých vlčích smečkách, které můžeme vidět například v zoo, funguje princip dominance a neustálého boje o pozici alfy. Ve smečkách divokých vlků v přírodě, v jejich přirozeném prostředí, je hierarchie velice podobná hierarchii lidské rodiny. Alfa vlci jsou rodiče. Členové smečky spolu nebojují o zdánlivě prestižní postavení, ale žijí spolu a pomáhají si jako rodina. Smečka, která by byla neustále rozvracena boji o moc, by v divočině dlouho nepřežila. Mechova studie vyšla v šedesátých letech dvacátého století a byla pak znovu publikována v roce 1981, vždy sklidila velký ohlas a její zásluhou známe dnes onu oblíbenou větu zastaralých cvičitelů: „Musíte být alfa.“ Mech se věnoval studiu vlků i nadále a svoji studii veřejně odvolal, v lidových kruzích se však tento mýtus zarytě drží. 

**„Je to pes – má udělat, co mu řeknu.“** Teoreticky ano, tam s výcvikem směřujeme. Ale v praxi to takto nefunguje. Pes má geneticky danou schopnost s námi komunikovat a přijímat od nás povely, ale je naše práce mu vysvětlit, co dané povely znamenají a dát mu důvod je splnit, protože s přístupem „je to pes, tak má poslouchat“ se ve výcviku opravdu daleko nedostanete. Čímž se dostáváme k dalšímu mýtu: 
**„Já ho pochválím, to stačí.“** Četla jsem v knize Jak trénovat nemožného psa od Jane Killionové velice vhodnou příměru. Představte si váhy. Na jedné misce je všechno, co náš svět dokáže psu nabídnout: hrabání děr, lovení veverek, žraní odpadků, hraní si se psy, prohánění koček, čenichání v parku, běhání po lese, plavání v rybníku a jiné veselé aktivity, které dohromady mají váhu asi jedné tuny. Na druhé misce vah stojíte vy, vážíte tak pět dekagramů. To není mnoho, viďte? Ve výcviku psa se snažíme po malých kouscích vyvážit váhu celého světa a stát na vrcholu jako naprosto nejoblíbenější věc našeho psa. Jak tedy zvrhneme ručičku vah ve svůj prospěch? Zde znovu zvažujeme povahu našeho psa. Máme-li doma například ovčácké plemeno, je pravděpodobné, že budeme v žebříčku jeho motivace výše, než bychom byli třeba u bulteriéra. Ukazujeme pejskovi, že pracovat pro nás se mu vyplatí. Pokud je váš pes naprosto šílený, kdykoli vidí míček, vězte, že nemáte v ruce pouhý míček, ale velice cennou měnu. Když pes štěká na veverku na stromě a vy chcete, aby přestal, možná na něj zavoláte a dáte mu povel „Ke mně!“ V hlavě psa v té chvíli vyvstane otázka: „Proč bych měl jít k tobě, když tohle je taková zábava?“ A vy se v tu chvíli vytasíte s něčím, co ani ta nejtlustší veverka netrumfne: „Protože když splníš, o co tě žádám, dostaneš míček!“ Uvidíte, jak se váhy zhoupnou a vy budete najednou o něco výš. Nespoléhejte na to, že každý pes má rád piškot a že mu stačí poplácat po hlavě. Je velice důležité najít, co vašeho psa motivuje, protože pokud máte to, pak máte nástroj mocnější, než jakýkoliv stahovací obojek nebo smotané noviny.  

**Pamlsek jako pamlsek.** V přímé návaznosti na předchozí mýtus: ne, samozřejmě že ne. Když představujeme psovi nové koncepty, nebo již známé koncepty uvádíme do nového, rušivějšího prostředí, vyplatí se mít chutnější pamlsky, než když děláme pouze „udržovací“ trénink. Je dobré připodobnit si pamlsky k penězům*: 

|   Pamlsek             |Hodnota|
| --------------------- |:-----:|
| Klasická psí granule  | 1 Kč  |
| Psí piškot            | 5 Kč  |
| Kousek sýra           | 30 Kč |
| Paštika               | 60 Kč |
| Vařené maso           | 100 Kč|

Když vás šéf požádá o přesčas a nabídne vám 90 Kč/hod, nejspíš mu to odmítnete. Nabídne-li vám 120 Kč/hod, asi to zvážíte. Pokud vám ale nabídne 1000 Kč/hod, poprosíte ho o přesčas na přesčas. Vrátíme-li se do světa psího: pokud se psem cvičím cvik, který dobře zná, v podmínkách, kdy je pro něj jednoduchý, je přijatelné použít pamlsek s nízkou hodnotou. Řekněme když přivoláme svého psa povelem „Ke mně!“ na vzdálenost z obýváku do kuchyně, pak odměna nemusí být až tak výjimečná. Pokud stejným povelem zavelím ve chvíli, kdy se můj pes oddává vášnivé hře s ostatními psy a on se úspěšně od hry odtrhne a přiběhne až ke mně, pak je na místě odměna hodnoty celé měsíční mzdy. Pokud zrovna teď nesouhlasně kroutíte hlavou, tak si uvědomte, jak velkou dávku sebekontroly to pro vašeho psa znamenalo. Odměna musí být úměrná úsilí vašeho psa, jinak si příště řekne, že mu to za to nestojí a bude raději dál prohánět své psí kamarády. 

* *Údaje uvedené v tabulce jsou pouze modelové. Udělejte si vlastní pamlskové testování a sestavte podobnou tabulku pro vašeho psa.* 

**„On ví, co po něm chci, on to dělá naschvál.“** Žalostně často slýchaná věta, kterou si omlouváme vlastní neschopnost ve výcviku. Důvodů, proč pes neplní vámi daný povel, je mnoho. Má pes povel dostatečně upevněný v paměti, nebo je poměrně nový? Cvičili jsme jej v různých typech prostředí, nebo jen doma? Je rušivost prostředí pro psa ještě snesitelná? Je logické, že když jsem cvičila povel v tichu obýváku a najednou jej po psovi chci v rušném parku, že výsledky asi nebudou stoprocentní. Pro lepší ilustraci si představte, jak moc se asi dítěti bude chtít dělat domácí úkol na výletě do Disneylandu. Stejně tak pokud po povelu „Ke mně!“ k nám pes přijde a my jej vždycky připneme na vodítko a ukončíme tím veškerou zábavu, tak je jasné, že se mu k nám zrovna nebude chtít. 

**Metody psí mámy.** Je trochu kontraproduktivní snažit se se psem komunikovat stejným stylem, jakým s ním komunikují ostatní psi. Viděli jste někdy psa, kterého způsobem odpovídajícím našim nárokům na psí chování vycvičil jiný pes? Psi jsou po tisíce let šlechtěni pro člověka, aby s ním spolupracovali, přijímali od něj příkazy. Opravdu se nemusíme uchylovat k psím technikám, jako je vytahání psa za kůži za krkem (protože tak to přece dělá psí máma), kňučení, když nás štěně kouše, abychom napodobili jiné štěně, nebo daleko horší metody, jako je převracení psa na záda, což mezi sebou psi ani vlci nepoužívají jako výchovnou metodu, naopak se do této situace dostávají při tvrdých rvačkách a pro vašeho psa to není v žádném případě přiměřený trest. Věřte, že váš pes ví, že nejste jeho psí máma nebo jiné štěně. Komunikujte se svým psem jako člověk, není důvod hrát si na psa, svému psovi tím nic neusnadňujete. 

**„Když budu psa učit na pamlsky, nebude poslouchat bez nich.“** Tohoto se opravdu bát nemusíte, budete-li postupovat dobře. Pamlsky (případně hračka, pokud psa motivuje víc) jsou velice důležité vždy, když psu představujeme nějaký nový koncept. V prvním roce života psa se musíte smířit s tím, že budete pamlskovat prostě pořád. Nevyplatí se na psovi šetřit, chceme-li mu něco opravdu spolehlivě vrýt do paměti. Když máme za sebou první fázi učení nového konceptu (nové povely, nová chování), kdy odměňujeme za každé správné provedení, můžeme postupně pamlsky lehce omezovat. Naším cílem by nikdy nemělo být naprosté vypuštění pamlsků nebo jiné atraktivní odměny. Pes pracuje pilně celý svůj život, ale pamlsky smí dostávat pouze jako štěně? To je poněkud nefér. Co je důležité, je nespadnout do stereotypu. Znovu si propůjčím přirování od Jane Killionové: představte si, že sedíte u herního automatu. Vždy, když vhodíte 5 Kč a zatáhnete za páku, vypadne 30 Kč. Chvíli vás to bude bavit, ale brzy budete mít pocit, že sedíte v práci a ne u přístroje, který vám má poskytovat zábavu. Klíčovou součástí návykovosti herních automatů je prvek náhody. Nikdy nevíte, jestli vám nevypadne 20 Kč, 100 Kč nebo 1000 Kč, proto stále zkoušíte, protože co kdyby to další zatáhnutí bylo lepší, než to předchozí. To je přesně to, co chcete u svého psa. Proto když postupně zmenšujeme frekvenci pamlsků, neodměňujeme vždy za každé správné provedení, ale třeba za druhé správné provedení, pak za třetí, pak zase za první, pak za čtvrté. Stejně náhodný jako frekvence odměn musí být i jejich druh a počet. Někdy pes dostane kus sýra, jindy piškot, pak kousek kuřete, pak granuli. Správně splní povel, dostane piškot, pak tři, pak žádný, pak jeden, pak pět. Nebojte se to čas od času přehnat, ať má pes možnost zažít pamlskový jackpot. Takto vždy bude pracovat s plným nasazením, neboť nikdy nebude vědět, jak velkou dobrotu dostane. 

**Starého psa novým kouskům nenaučíš.** Tohle je velice nefér rčení, které mimo jiné zapřičiňuje, že lidé odmítají adoptovat z útulku staré psy. Štěňata a velice mladí psi si hlouběji otisknou určité informace do paměti, obzvláště v kritickém věku prvních několika měsíců až prvního roku. Dospělí a staří psi se ovšem učí rychleji. Už rozumějí konceptu práce pro člověka, chápou výměnný obchod mezi jejich prací a případnou odměnou/trestem. Déle udržejí pozornost než štěňata, proto jsou schopni se naučit i více věcí najednou rychleji než velice mladý pes. Psí senior nebude mít už tolik energie, čemuž musíme trénink přizpůsobit. Často potkávám majitele psů nejen se starými psy, ale i se psy ve věku 3-7 let, kteří mi tvrdí, že „to se prošvihlo v prvním roce, teď už to nepochopí“ a „už je mu x let, už to nemá cenu“. Takový přístup vám nepomůže, neboť je nepříjemné žít s nevychovaným psem, a váš pes nebude mít šťastnější život, protože bude pořád okřikován. 

**„On ví, že něco udělal špatně. Kouká mu to z očí.“** Již bylo provedeno velké množství výzkumu na toto téma a je dokázáno, že psi nedokáží cítit to, čemu se říká sekundární emoce, čili pocit viny nebo třeba žárlivost. Když přijdete domů a objevíte odpadkový koš převrhnutý a jeho obsah roztahaný po celém obýváku, nejspíš se začnete rozčilovat, nadávat, změní se vám styl chůze i držení těla, hrozivě se tyčíte nad psem a ptáte se ho: „Kdo to udělal?!“ Věřte, že pes v té chvíli necítí vinu, nerozumí tomu, že něco udělal špatně před několika hodinami. Co cítí, je strach z vás. Pokud chcete psovi vysvětlit, že určité chování nemá dělat, nejefektivnější je mu zabránit přímou kontrolou prostředí (např. uzavřu koš do místnosti, do které se pes nedostane, odstraním mu z dosahu věci, které by v mé nepřítomnosti mohl zničit atd.). Dalším krokem je předcházení problémovému chování, čili když vidím, že se pes blíží ke koši s úmyslem jej otevřít a nahlédnout dovnitř, ihned přesměruji jeho pozornost jinam (zavolám ho k sobě), dám mu jeden dva povely a odměním. Z potenciálně špatné situace hodné trestu jsme udělali velice dobrou situaci hodnou odměny. Pokud už přistihnu psa s hlavou v koši, vhodné je zvolání „Ne!“ nebo „Fuj!“ (podle preference, jakékoli slovo si zvolíte) a doplnění vhodného povelu. Modelově: 
*Pes s hlavou v koši → Ne! → Ke mně! Sedni! → Hodný + pamlsek → Jděte dělat něco jiného (dál od koše), ať se k němu hned nevrátí.* Zamyslete se taky, zda používáte vhodný odpadkový koš (těžký, s víkem) a zda není pro psa až příliš přístupný. 

**Povely musí být vždycky jednoslovné a jednoduché.** Tohle je trochu podceňování psí inteligence. Když představujeme psovi nový vzorec chování, je pro něj jednodušší učit se krátké povely, to je pravda. Klíčové je: když mu je představujeme. (Důležité je také správné načasování představení povelu, abychom jej spojili přesně s tím chováním, které chceme, ale to je do trochu jiné kapitoly). Nikdo neříká, že je správné zahlcovat štěně složitými souvětími, ale mějte na paměti, že průměrný pes je schopen si zapamatovat a rozumět 165 slovům. Nejchytřejší pes na světě, border kolie Chaser, pes profesora psychologie Jona W. Pillera rozumí rekordním 1000 slovům. Dokáže spojovat podstatné jméno se slovesem a provést povel zadaný celou větou. Jsou zaznamenány i případy border kolií, které dokázaly přinést specifický předmět pouze podle vytištěného obrázku. (Pokud vám zrovna toto nepřijde až tak obdivuhodné, uvědomte si, že schopnost spojit si 2D obrázek s 3D objektem, většinou navíc lišící se velikostí, je pro psy stejně jako pro malé děti velice náročný úkol.) Nemusíte se svým psem do konce života mluvit jen úsečně a jednodušše, nebojte se namáhat jeho mozkové závity a občas mu spojit dva povely za sebe, dát je do věty nebo naučit psa rozeznávat hračky podle jména. Pro štěňátko na začátku chápání konceptu tréninku je vhodný povel „Sedni,“ dospělý pes už dokáže rozluštit i „Sedni si, prosím.“ 

###2. Zdraví 

**Fena musí mít alespoň jednou štěňata.** Nebezpečný mýtus, který vede k přeplněným útulkům. Někoho to možná překvapí, ale psi nemyslí stejně jako lidé. Fena, která nikdy neměla štěňata, nebude mít deprese, nebude cítit prázdnotu. Naopak feny, které odchovají vrh štěňat, mají větší riziko rakoviny mléčné žlázy, zánětu dělohy a větší náchylnost k problémům s močovými cestami. 

**Pokud má pes suchý čenich, je nemocný.** Tento mýtus nejspíš pochází z doby, kdy byla rozšířená psinka. K příznakům psinky patří horečka, která typicky psův čenich vysuší a ten je poté na omak horký. Pokud máte podezření, že váš pes trpí horečkou, jediná spolehlivá metoda zjištění je změření teploty. Použijte rektální teploměr a vhodný lubrikant, nejlépe poproste o asistenci druhou osobu, ať je pro psa procedura co nejméně nepříjemná a její provedení je co nejrychlejší. Správná tělesná teplota psa se pohybuje v rozmezí 37.5°C až 39°C. 

**Psí tlama je čistší než lidská ústa.** Psí tlama obsahuje podobné množství bakterií jako lidská ústa, ale je to jako srovnávat houbu na nádobí se záchodovou štětkou. Psi interagují s většinou věcí tlamou (trochu jako malé děti, všechno musí strčit do pusy) a mezi předměty zájmu psů patří i věci, které bychom my lidé popsali jako vyloženě nechutné. Pak je tu samozřejmě fakt, že psi se jazykem myjí, což k množství bakterií v tlamě přirozeně přispívá. A konečně lidé si (většinou) čistí zuby, používají ústní vodu a chodí k zubaři. I ti z vás, kteří svému psovi čistíte chrup, to pravděpodobně neděláte tak pravidelně jako u sebe. Psí tlama není čistší než lidská ústa, ale drtivá většina bakterií je specifická pro psy a nepřenosná na člověka. 

**Pes žere trávu, aby zvracel.** Zde se musím přiznat, že tomuto mýtu jsem i já osobně věřila poměrně dlouho. Ve skutečnosti existuje mnoho důvodů, proč váš pes rád přežvykuje veřejnou zeleň. Jedním z nich je, že mu prostě chutná. Také je možné, že se nudí (kolik dětí z nudy vytrhává trsy trávy, psi jsou na tom podobně). Někteří se dokonce domnívají, že potřeba žrát trávu pramení v přirozené stravě vlků, kteří žrali býložravce i s obsahem jejich žaludků. Tráva může mít určité očistné účinky pro psí zažívací trakt a obecně není nebezpečná, pokud není ošetřena chemickým postřikem (proto dávejte pozor, kde necháte psa trávu žrát). Tráva ve velkém množství podráždí žaludek a pes poté zvrací, není ale důkaz, že by to dělal pes cíleně. Podle výzkumu v 68 % případů, kdy psu bylo špatně před sežráním trávy, se mu po vyzvracení stejně neudělalo lépe.  

**Psovi se kastrací změní přirozená povaha a sníží kvalita života.** Opak je pravdou. Výzkum provedený na 382 fenách a 209 psech ukázal, že se jejich chování změnilo minimálně a když ke změnám došlo, tak byla změněna pouze negativní chování (přílišná agresivita, bojovnost). Není třeba se bát, že kastrací se povaha vašeho psa radikálně změní a už svého kamaráda ani nepoznáte, také není vhodné spoléhat na kastraci jako na řešení problémů s agresivitou, v takovém případě vyhledejte pomoc odborného trenéra. Co se týče kvality života: pes/fena po kastraci již nejsou nutně taženi svým pohlavním pudem a nejsou ve stresu z hledání a nenacházení partnera. Kastrace má mimo to i mnoho zdravotních výhod, vizte proto další mýtus: 

**Kastrace je zbytečný zásah do těla psa.** Není pravda. Kastrace má hlavně mnoho zdravotních výhod. Kastrace u fen účinně předchází nemocem jako je rakovina mléčných žláz, hnisavý zánět dělohy (pyomera) a problémy s močovými cestami. U psů se jedná převážně o nádor varlat, onemocnění prostaty a kryptorchismus. Kastarce je pro veterináře velice rutinní záležitost, komplikace mohou nastat při operování starých a nemocných zvířat, vždy proto proberte se svým veterinářem všechny možné proměnné týkající se konkrétně vašeho psa. Kastrace může vašemu psu/feně prodloužit život a pomoci jim vyhnout se závažným zdravotním komplikacím, proto nemáte-li chovnou stanici, kastrujte. 

**Pes je potomek vlka, musí proto žrát (jen) maso.** Špatně. Tento mýtus má více problémů, jedním z nich je i ten, že ani vlk nežere jen maso. Vlci nejen že sežrali ulovené býložravce i s obsahem žaludku, ale občas si zpestřili jídelníček okusováním travin. Toto je však pro našeho psa irelevantní, protože pes není vlk. Vlci jsou předchůdci psů, ale pes se od té pradávné doby, kdy s vlkem byl jedno, změnil natolik, že se opravdu o vlčí způsob krmení nemůžeme opírat. Psi potřebují maso, o tom není pochyb, stejně tak však potřebují zeleninu (kvůli vláknině a balastním látkám ve střevech) a mléčné výrobky. Pokud jste se rozhodli, že pro svého psa budete připravovat vlastní syrovou nebo vařenou stravu, poraďte se nejdřív s veterinářem, nechejte si zkontrolovat psův jídelníček a ujistěte se, že mu nechybí žádné důležité látky, vitamíny a minerály. 

**Kříženci jsou zdravější než psi s PP.** Rčení oblíbené u vlastníků psů bez PP. A jak jinak, opak je pravdou. Tento mýtus nejspíše pochází z domněnky, že chovní psi jsou kříženi mezi sebou v úzkém kruhu jedinců a absence nové krve a nové genetické informace a případný incest vede k degeneracím. V nejhorších chovech, které můžete najít, se toto nejspíše děje. Ale stejně jako podle nejnemocnějšího voříška nebudeme soudit všechny křížence, tak podle nejnemocnějších jedinců psů s PP nemůžeme soudit všechny psy s PP. Kvalitní chovatel využívá služeb poradce chovu, vybírá pečlivě chovné psy na základě vzhledu, povahy a zdraví a kříží mezi sebou jen ty psy, kteří prospějí rodové linii plemene. U psů s PP víte přesně, jaká genetická onemocnění si nese jaký pes, často několik generací dozadu. Koupě psa s PP je nejbezpečnější volba, chceme-li si být jistí, že pes bude po zdravotní stránce v co možná nejlepším pořádku. Psi bez PP jsou kříženi neřízeně, málokdy je brána v potaz ať povaha, vzhled nebo zdravotní stav a je to vždy jako sázka v loterii. 


###3. Plemenné 


**Pitbullové byli vyšlechtěni k zabíjení.** Určitě jste už někde slyšeli, že pitbull má neskutečně silné čelisti, které se takzvaně uzamknou, že „kousne a nepustí“. Zní to sice obdivuhodně a pro některé z nás možná děsivě, ale pravda je jinde. The University of Georgia provedla nezávislé měření síly skusu různých druhů zvířat. Pitbull má skus 235 PSI (pounds per square inch). Pro překonání síly skusu pitbulla nemusíme ani opouštět psí říši. Typický zástupce plemene německý ovčák má sílu skusu 238 PSI. Při pohlédnutí na jiné druhy zjistíme, že hyeny mají železný skus o síle 1000 PSI a nejvýše ze všech zvířat se skusem umisťuje krokodýl s neuvěřitelnými 3700 PSI. Pitbull nemá čelist v žádném smyslu odlišnou od jiných psů, jeho čelist nemá schopnost uzamknout se. Uzamkněme tak tento mýtus do truhly a podpalme ji, zaslouží si zemřít. 

**Pudlové jsou hloupí.** Velice nespravedlivý a ničím nepodložený mýtus. Plemeno pudl je velice inteligentní, tento pes původně používaný k lovu ve vodě (proto ta srst) je dnes jedním z nejčastěji využívaných plemen pro práci asistenčních/vodicích psů. Pudl v historii lovil vodní ptáky a natahoval a vytahoval rybářské sítě. Ten populárně zesměšňovaný „lví střih“ není žádným moderním výstřelkem, ale naprosto praktickou a poměrně starou záležitostí. Pudlové se stříhali tímto způsobem, aby byli ve vodě pohyblivější. 
**Čivava je ohavný výstřelek moderní doby.** Jen máloco může být dále od pravdy. Původ čivavy je tak prastarý, že je těžké jej přesně určit. Předpokládá se, že čivavy jsou potomky psů zvaných Techichi, oblíbených společníků civilizace Toltéků z 9. stol. n. l., objeveny však byly i vázy a keramické nádoby, které zobrazují psy Techichi a které se datují až do roku 300 př. n. l. Toto plemeno (čivava) v dodnes téměř nezměněné podobě bylo Toltéky domestikováno (dříve žilo v norách). Toltékové a později Aztékové používali malé psy k lovu drobných savců. Měli i náboženské využití, byli rituálně usmrcováni a pohřbíváni s lidmi, neb se věřilo, že budou mrtvému průvodci v posmrtném životě. Indiáni používali čivavy jako hračky pro své děti, dále k lovu, ale také jako zdroj potravy. Psi určeni ke snězení byli vykastrováni, aby ztloustli. Čivava je ceněným společníkem lidí již po tisíce let, rozhodně není něčím, s čím by přišlo 20. či 21. století. 

**Mops je ohavný výstřelek moderní doby.** Stejně jako čivava i mops je vystaven spoustě nesouhlasných pohledů od rádoby znalců a stejně jako čivava je i mops plemenem starším, než spousta z nás pravděpodobně předpokládá. Mops je miniaturní verzí mastifa. Vznikl přibližně 1700 let př. n. l. v Tibetu nebo v Číně. Původně byl společníkem buddhistických lámů, velice toto plemeno proslavil Vilém Oranžský, jehož mopsi zachránili před atentátem. Představa mopse jako pomalého, ustrašeného a ne moc soběstačného psa je naprosto mylná. Mops je soběstačný, bojovný, neobyčejně tvrdý a přizpůsobivý pes. I přes svou silnou a cílevědomou osobnost není mops nijak agresivní. Kvůli poměrně vystouplým očím a krátkému čenichu má mops sklony k problémům s očima a s dýcháním, které ovšem nejsou pravidlem u všech zástupců tohoto svérázného plemene. Mops žije v příjemném soužití s lidskou rasou již od pradávna. Není třeba usuzovat, že pes je výstřelkem moderní doby jen proto, že se vejde do kabelky.   


###4. Všeobecné 


**„Vrtí ocasem, takže je šťastný.“** Toto velice záleží na okolnostech. Psi vrtí ocasem při rozrušení, toto rozrušení může být pozitivní i negativní. Je třeba sledovat i další znaky řeči těla. Pes vrtí ocasem, poskakuje kolem, zaujímá pozici pro výzvu ke hře: zde můžeme usoudit, že je pes šťastný/veselý. Pes vrtí ocasem, ostražitě sleduje své okolí, má napjaté svaly, naježený hřbet: tento pes cítí hrozbu a je připraven na ni reagovat. Psi vrtí ocasem i při nervozitě, úzkosti nebo frustraci. 

**Naskakují jenom samci.** Naskakování u psů není ukázkou sexuální frustrace psa, nýbrž dominance a nejistoty. U některých psů můžeme naskakování pozorovat při zvýšeném stresu či rozrušení. Naskakují jak psi, tak feny; u některých fen může být naskakování dokonce způsobeno voláním po pozornosti. 

**Jeden psí rok se rovná sedmi lidským.** Velice nepřesné a obecně špatné měření. V prvním roce života se pes vyvine asi tolik jako 13-16 letý člověk. Poté se vývin poněkud zpomalí a dál pokračuje volnějším tempem. Věk psa velice záleží na velikosti psa a v neposlední řadě i na plemeni. Vhodnější rozdělení věku psa je na vývojové fáze: štěně, junior/adolescent, mladý dospělý, dospělý, senior, přestárlý. Nápad s počítáním psích let po sedmi vzešel ze zprůměrování věku psa vůči věku člověka. 

**Psi jsou barvoslepí.** Ne tak docela. Psi nevidí celou škálu barev, kterou vidíme my, ale obecně přijímaná domněnka, že psi vidí černobíle, je mylná. Psi vidí kombinace a odstíny modré, žluté a šedé. 

**Psi mají noční vidění.** Psi vidí za šera lépe než my, jejich oči odrážejí světlo podobným způsobem, jako oči koček, nevidí však v úplné tmě. Představa psů s nočním viděním, jakým jsou vybaveny například naše ozbrojené složky, je poněkud úsměvná. 

**Krmení psa česnekem je dobrá prevence proti parazitům.** Nejen že je tato babská rada nepravdivá, může být i nebezpečná. Česnek není proti parazitům nijak účinný a při větším množství může u psa způsobit anémii. Spolehněte se raději na antiparazitní obojky, pipety či tablety. 

**„On rozumí, co mu říkám.“** Ano i ne. Pokud jsme dali slovům, které používáme, odpovídající význam a odpovídajícím způsobem jsme je spolehlivě nacvičili ve variabilních podmínkách s variabilním stupněm rušivých prvků, pak můžeme usoudit, že pes těmto slovům (povelům) rozumí. Bavíme-li se ale o lidské řeči obecně, je to složitější. Psi vnímají především naši řeč těla. Používáte různá gesta spojená s povely? Zkuste dát stejný povel a nehnout při tom ani brvou. Pokud je pes zvyklý na povel doprovázený gestem, nejspíš na vás bude nechápavě koukat. Pokud povel splnil, gratuluji, máte výborně vycvičeného psa. Mimo řeč těla psi vnímají velmi citlivě i naši intonaci. Představte si to jako konverzaci s batoletem. Použijte svůj nejlepší žvatlavý dětský hlas, drbejte psa za uchem a říkejte mu: „Jsi to nejlepší na celém světě. Udělal bych pro tebe cokoli!“ Líbí se mu to, že? Teď úplně stejným tónem a stále drbajíce proneste: „Jsi nejhorší pes ze všech, jenom mi ničíš dům a já lituji chvíle, kdy jsem si tě přinesl domů.“ Au, to by bolelo, kdyby pes rozuměl. A on přitom stále zamilovaně upírá své psí oči na vás a je nadšený z vaší pozornosti. 

**Psi cítí změnu počasí.** Ne tak docela. Psi cítí změny v barometrickém tlaku a polích statické elektřiny a po určitém čase si je díky zkušenostem spojí se změnami počasí. 

**Psi nesnáší pošťáky.** Tento mýtus je často prezentován ve filmech a seriálech, v nichž figurují psi. Pravdou je, že pes na pošťáka bude reagovat stejně, jako na mlékaře, poslíčka pizzy nebo policistu. Pošťák je cizí člověk, který představuje potenciální nebezpečí, před kterým se vás pes snaží bránit. 

**Přetahování se psem podporuje ve psu agresi.** I zde je opak pravdou. Přetahovaná je skvělým způsobem, jak pes dá najevo svou draveckou přirozenost, vybije si zdravou dávku agrese, unaví se a vy touto hrou prohloubíte pouto se svým psem. 

**Mít psa naučí dítě zodpovědnost.** Toto je velice nebezpečné tvrzení. Pokud tím myslíte situaci, kdy vy svým příkladem ukazujete dítěti, jak se správně starat o psa, dítě ho s vaší pomocí cvičí a venčí a názorně dítěti vysvětlujete, jak náročná je péče o psa a jak dlouhodobý a drahý je toto závazek, pak ano, v dítěti toto rozhodně podpoří smysl pro zodpovědnost. Velice mylná je ale představa, že dítě může samo vychovávat a cvičit psa a tím se samo učit zodpovědnosti. Vždy musí být hlavou výcviku, výchovy a péče o psa rodič. Na výchově psa se nemůžete učit zodpovědnosti, na výchovu psa tu zodpovědnost musíte mít. Dítě nemá ani smysl pro zodpovědnost, ani pečlivost, důslednost nebo potřebnou trpělivost pro trénink psa. Uvědomte si, že pokud pořizujete psa svému dítěti, pořizujete ho hlavně sobě. 


###5. Otázky


**Proč psi žerou exkrementy?** Důvodů je více. Někdy to může být snaha o získání pozornosti, jindy projev samoty. Koprofágie (požírání výkalů) je ve zvířecí říši poměrně běžná. Dejte ovšem pozor, zda váš pes nepožírá výkaly z nedostatku živin. Ujistěte se, že máte pro psa kvalitní krmivo, které obsahuje vše, co pes potřebuje. Pokud pes začne požírat výkaly z ničeho nic, může to být příznak začínající cukrovky. Je vhodné se v takovém případě poradit s veterinářem. 

**Proč si psi očichávají zadek?** U řitního otvoru psa se nacházejí anální žlázky, ty vylučují hnědou, silně aromatickou tekutinu, pomocí níž pes značkuje své území. Po zběžném očichání zjistí pes o druhém psu spoustu informací, včetně informací o složení stravy nebo o aktuálním emocionálním stavu. Toto chování je pro komunikaci mezi psy velice důležité. Lidé mají podobné pachové žlázky jako psi, nemají je však u řitního otvoru, nýbrž v rozkroku. Když tedy příště přijedete k někomu na návštěvu a jejich pes se vám přilepí čumákem k rozkroku, už víte proč. 

**Proč psi naklánějí hlavu na stranu?** Jedním z důvodů je, že se snaží lépe slyšet. Je vypozorováno, že psi s dlouhým čumákem toto dělají častěji. Psi také naklánějí hlavu v situacích, kdy se hodně soustředí a přemýšlí, jak zareagovat, případně čekají na další reakci nebo instrukci od člověka. 

**Jsou mezi psy praváci/leváci?** Ano, psi mají stejně jako lidé jednu stranu těla dominantní. Výzkum potvrdil, že psi leváci mají obecně větší tendence k agresivitě, proto bývají často vyřazeni ze škol pro služební psy, kde tedy zůstává většina psů praváků. Můžete se pokusit toto vypozorovat na svém psovi. Kterou packou s vámi častěji interaguje? 


![Obelix](/images/DSC_0012_DxO.jpg)


##Zdroje
###Elektronické zdroje: 

http://leerburg.com/ 
http://en.turid-rugaas.no/ 
https://www.youtube.com/user/zakgeorge21 
https://www.thesprucepets.com/biggest-dog-myths-1117469 
https://www.hillspet.com/dog-care/resources/dog-myths 
http://mentalfloss.com/article/569707/dog-myths-debunked 
https://cs.wikipedia.org/wiki/Psinka 
http://zverolekarka.com/psinka/
http://petramalatkova.cz/jak-jednoduse-zmerit-teplotu-u-psa-a-kocky/ 
https://www.petplace.com/article/dogs/just-for-fun/16-common-dog-myths/ 
https://www.petful.com/misc/20-dog-myths-debunked/ 
https://www.youtube.com/watch?v=1tVoPMHFGMQ 
https://www.youtube.com/watch?v=33mLzcOU5wM 
https://www.youtube.com/watch?v=O2Sc7lRM6P4 
https://www.youtube.com/watch?v=EQ6aFafya2E 
https://www.youtube.com/watch?v=lfzpL796mME 
https://www.youtube.com/watch?v=k44SP9XuxsE 
https://www.youtube.com/watch?v=lnLh8ubS_KU
https://youtu.be/qV5-J-qHVUo
https://is.cuni.cz/webapps/zzp/detail/134049/ 
https://www.petpoisonhelpline.com/pet-safety-tips/are-onions-poisons-to-dogs/ 
https://www.ncbi.nlm.nih.gov/pmc/articles/PMC2984110/ 
http://www.nekupujadoptuj.cz/kastrace-psa-zakladni-informace-pro-chovatele/ 
https://www.metropolevet.cz/kastrace-psa-praha/ 
https://www.petful.com/behaviors/how-many-words-can-dog-understand/ 
https://www.animalwised.com/how-many-words-do-dogs-know-2752.html 
https://www.hellosandy.cz/magazin/pes-a-ovce-i-jaky-je-rozdil-mezi-ovcackym-a-honackym-psem-12944/ 

###Knihy: 

Turid Rugaas – Konejšivé signály
Turid Rugaas – Tahání na vodítku – Jak mu předcházet a jak ho psa odnaučit
Jane Killion – Jak trénovat nemožného psa aneb i prasátka mohou létat
Sabrina Reichel – Rambo na vodítku – Pozitivní metody výchovy agresivního psa
Linn Palm – Když jde štěně do světa
Imke Niewöhner – Psi, kteří štěkají, nekoušou? Pověry a předsudky o psech
Imke Niewöhner – Výchova štěněte krok za krokem - Prvních osm týdnů
Simona Smith – Továrna na štěňata, aneb šmejdi v psím světě
Arwin Kriechbaumer – Malá plemena psů – Jak na to
MVDr. Michelle Bamberger – Jak poskytnout první pomoc svému psovi
Kolektiv autorů – Psi – poznáváme a určujeme
Hans-Jürgen Markmann – Základní výchova štěňat loveckých psů
Anja Mack – Můj pes má strach
Anna Laukner – Pes – správné krmení
Karina Mahnke – Pes – základní výcvik
Monika Simer – Pes – Clicker trénink
Gerd Ludwig – Cvičení a hry se psem 
Esther Verhouf – Chov psů
Marcel Nijland – Výchova štěněte
Marianne Kohtz-Walkmezer – Barfování pro psy: zdravé krmení nejlepšího přítele člověka
František Preisler – Pes ve 21. století 
Katharina Schlegl-Kofler – Co vám říká pes? 
Jean Donaldson – To je moje! 
Sophie Collins – Řeč psího ocásku – tajný jazyk psů – více než 50 způsobů poznat, co vám říká váš pes
Brigitte Harriesová – Štěňata – chov & péče, porozumění & zabavení
Renata Popelářová – Domácí zvěrolékař pro majitele a chovatele psů a koček
Claude Muller – Pes senior – zdraví, chování, péče, strava...odpověď na všechny vaše otázky! 
Martin Rütter, Andrea Buisman – Jak zvládat lovecké chování psa
Horst Hegewald-Kawich – Vaše štěně
