---
title: Nejdřív čtěte, potom kupujte
date: 2019-05-15
tags: 
    - koupě psa
    - vzdělání
---
Pro spoustu dětí je představa, že jednoho dne přijdou ze školy a rodiče jim dají do ruky štěňátko, splněným snem. Co si rodiče ovšem musí uvědomit je, že toto je recept na katastrofu. Nejen že dítě nemá zodpovědnost, vytrvalost, důslednost ani trpělivost na výchovu a výcvik psa, ale navíc si opravdu málokteré dítě uvědomuje, jaký je pes závazek a kolik je třeba mu věnovat času a úsilí. Neuvědomuje si to ani spousta dospělých lidí. Věřte, že když pořídíte psa svému dítěti, pořídíte ho hlavně sobě.

Podobnou katastrofou je pes jako dárek. Toto není vhodná strategie téměř nikdy. Říkám téměř, poněvadž je jedna situace, kdy je to v pořádku: daná osoba chce psa, vybere si psa a vy ho zaplatíte, čili ho dáváte jako dárek. To je jediná možná situace. I když možná víte o někom, kdo si přeje štěňátko, nemůžete vědět, zda je teď pro psa v jejich životě vhodná situace. Lidé, kteří dostanou psa jako dárek, často nejsou na takový závazek připraveni finančně ani psychicky, skončí na 10-20 let (v závislosti na plemeni) se psem, kterého nechtěli, případně s plemenem, které nevyhovuje jejich životnímu stylu. Nedávejte psa jako dárek.

Neštěstí se však dějí i tehdy, kdy si psa pořídíme sami. Impulzivní nákupy nejsou téměř nikdy dobrým rozhodnutím a speciálně tehdy, když se jedná o jakékoli zvíře. U novopečených majitelů psů je častým neduhem posouzení pouze vzhledové stránky plemene.

*„Já chci československýho vlka, protože správnej pes má vypadat jako vlk!“*
*„Já chci pitbulla, protože je drsnej!“*
*„Já chci samojeda, protože je tak huňatej!“*
*„Já chci shiba inu, protože je tak roztomilej!“*

Takováto prohlášení jsou stále ještě v pořádku, pokud jsou následována studiem historie plemene, jeho povahy, trénovatelnosti, potřeb a nároků na pohyb, což je často fáze, kde spousta lidí selže. Potom vidíme československé vlčáky a pitbully, kteří jsou postrachem okolí, protože v nich neodborným zacházením majitele vzrostla agrese a frustrované majitele samojedů a psů shiba inu, kteří nechápou, proč je jejich pes tvrdohlavý a destruktivní.

Při výchově a výcviku psa je neskutečně důležité znát jeho motivaci, nejde napasovat odměnový systém skrz piškoty plošně na všechny psy. (Téma motivace a pamlsků je podrobněji rozepsáno níže.) Je tedy nutné vědět, co náš pes v historii dělal, k čemu byl vyšlechtěn, abychom věděli, jak s ním pracovat. Byl váš pes odjakživa držen jako pes hlídací, případně dále v historii pes válečný? Měl za úkol chránit pána před útokem a jeho statky před krádeží? Byl to pes pastevecký, který trávil celé dny sám na pastvině se stádem a hlídal jej před napadení škodnou zvěří? Byl to pes honácký, který naháněl stádo, držel jej ve formaci, sbíral zaběnuté kusy a po práci trávil zbytek dne se stádem? Nebo to byl pes ovčácký, který vykonával stejnou práci, jako pes honácký, ale držel se poté s pánem? Je váš pes psem loveckým, který se kromě povelů pána musí hojně spoléhat na svoji vlastní hlavu a intelekt? Máte malého psa, který byl používán k lovu v norách a proto musel vždy hlasitě vyštěkat svoji pozici, aby jej člověk pod zemí našel? Byl váš pes palácovým společníkem, nebo tahal saně v psím spřežení? Pokud známe historii a původní uplatnění našeho psa, pochopíme velké množství věcí, které pes dělá a víme, s čím při výcviku počítat.

Důležitou částí porozumění svému psovi je vědět, zda se řadí mezi psy s vysokým či nízkým množstvím energie (v angličtině high-energy a low-energy), jinak řečeno bavíme se o temperamentu. Pokud klidnější pes nedostane svou denní dávku pohybu, bude možná trochu hravější, ale nic moc se nestane. Pokud temperamentní pes nedostane svou denní dávku pohybu, vytrhá vám podlahu. Většinu temperamentních psů je náročnější unavit, ale také snazší motivovat. Jsou to psi, kteří chtějí pracovat, chtějí ze sebe dostat energii.

Plošná řešení jsou často nevhodná, najděte tedy ten postup, který vyhovuje plemeni a povaze vašeho psa. Nesnažte se na československého vlka napasovat metody, které fungují na kokršpaněla.

![](/images/obelix_koupe.jpg)

